---
layout: post
title: روزهای سخت و انسان‌ها سخت
persianDate: دوشنبه ۶ دی ۱۴۰۰
author: مرتضی اسدی
tags:
- دلنوشت
- مرتضی-اسدی
- Morteza-Asadi
---

فکر می‌کنم اولین بار که جمله‌ی زیر را شنیدم ۱۴ سال پیش بود:

> در نبرد بین روزهای سخت و انسان‌های سخت، این انسان‌های سخت هستند که می‌مانند.

جمله‌ی بالا احتمالا از رابرت شولر است، یک کشیش، سخنران انگیزشی و نویسنده. آن روزها من نوجوان بودم و هیجان، یکی از خصوصیات اصلی آن دوران است؛ و طبعا ذهن آن روزها، رفتارها و جملات هیجانی و انگیزشی بیشتر می‌پذیرفت. به هر روی، آن روز این جمله در نظرم بسیار زیبا و درست بود. البته این جمله از آن دست جملات است که بسیار مورد استفاده‌ی اساتید دوره‌های موفقیت و کلاس‌های انگیزشی قرار می‌گیرد؛ افرادی که سعی در پمپاژ امید به هر طریقی دارند…

اما امروز بیشتر از یک دهه از آن دوران گذشته و به گواه تجربه می‌توان گفت که در نبرد روزهای سخت، ممکن است انسان‌ها، حتی سخت‌کوش‌ترینشان از بین بروند؛ به هر حال این یک احتمال است و نمی‌توان درصد آن را صفر در نظر گرفت. چند ماه پیش فیلم [لبوفسکی بزرگ](https://www.imdb.com/title/tt0118715/){:target="_blank" rel="nofollow"} را می‌دیدم؛ در صحنه‌ی پایانی فیلم، یکی از شخصیت‌های داستان، جمله‌ی معروف زیر را می‌گوید:

> Sometimes you eat the bear and sometimes the bear, well, he eats you.
> 
> ترجمه: بعضی وقت‌ها تو خرس را می‌خوری و بعضی وقت‌ها، خب، خرس تو را می‌خورد. 

به نظرم این جمله، توصیف دقیق‌تری از نبرد روزهای سخت و انسانهای سخت ارائه می‌دهد.
