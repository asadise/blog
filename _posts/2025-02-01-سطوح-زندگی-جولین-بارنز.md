---
layout: post
title: خلاصه و نقد کتاب سطوح زندگی اثر جولین بارنز
author: مرتضی اسدی
persianDate: شنبه ۱۳ بهمن ۱۴۰۳
tags:
- مرتضی-اسدی
- معرفی-کتاب
- عکاسی-بالون‌سواری-عشق-و-اندوه
---

کتاب سطوح زندگی (Levels Of Life) نوشته‌ی جولین بارنز و منتشر شده در سال ۲۰۱۳ میلادی است. من این کتاب را با ترجمه‌ی عماد مرتضوی در [طاقچه](https://taaghche.com/book/81609){:rel="nofollow"} خواندم که مترجم، عنوان «عکاسی، بالون‌سواری، عشق و اندوه» را برای آن انتخاب کرده بود. نویسنده این کتاب را پس از مرگ همسرش نوشته است و در آن به اندوه و رنجِ ناشی از مرگ عزیزان در زندگی می‌پردازد.


**خلاصه‌ی کتاب «سطوح زندگی» یا «عکاسی، بالون‌سواری، عشق و اندوه» اثر جولین بارنز**
> این کتاب شامل سه فصل است: ۱-گناه ارتفاع، ۲-بر روی سطح و ۳-از دست رفتن عمق؛ در فصل اول، نویسنده تاریخچه بالن‌ها و بالن‌سواری را شرح می‌دهد، فصل دوم داستان عاشقانه‌ای بین دو شخصیت (که در فصل اول معرفی شده‌اند) است؛ درواقع فصل‌های اول و دوم مقدمه و به نوعی مصالح مورد نیاز نویسنده در فصل سوم را تأمین می‌کنند و حرف اصلی کتاب در فصل سوم زده می‌شود. در فصل سوم جولین بارنز، اندوه و فقدانی که در اثر مرگ همسرش به وجود آمده را بررسی می‌کند: اینکه مرگِ کسی که دوستش دارید پیش می‌آید و شما هر کاری کنید نمی‌توانید برای آن آماده شده باشید، و اندوهی که پیش می‌آید مختص شماست… اینکه نحوه‌ی برخورد اطرافیان و دوستان در مواجهه با این رخداد چگونه است… سوگواری و فکر اتمام زندگیِ بدون محبوب، تلاش برای پیدا کردن کارها و سرگرمی‌هایی که بتوان به کمک آن‌ها به زندگی عادی برگشت، صحبت‌های گاه و بیگاه با عزیزِ درگذشته، یادآوری خاطرات مشترک، خوابش را دیدن و درنهایت شاید عبور از اندوه و بازگشت به زندگیِ عادی همراه با زخمی در دل.
>
>{:refdef: class="center"}
>![کتاب «سطوح زندگی» یا «عکاسی، بالون‌سواری، عشق و اندوه» اثر جولین بارنز]({{ site.baseurl }}/images/levels-of-life_julian-barnes.jpg "کتاب «سطوح زندگی» یا «عکاسی، بالون‌سواری، عشق و اندوه» اثر جولین بارنز")
>{: refdef}


با خواندن کتاب سطوح زندگی از  جولین بارنز، چند نکته‌ی زیر به ذهن من رسید:

- به نظر من، فصل اول کمی خسته‌کننده است، فصل دوم به مدد داستان عاشقانه کمی جذاب‌تر است و در فصل سوم هم بارنز تجربه‌ی شخصی‌اش را در مواجهه با اندوه می‌آورد، به نظر من فصل سوم می‌توانست ساختارمندتر باشد و توسط چند عنوان، نظم بهتری داشته باشد.

-  خواندن کتاب برای کسی که با فرهنگ و تاریخ فرانسه و انگلستان آشنایی دارد، جذاب‌تر است؛ چون بارنز با تبحرِ خاصی، اشاره‌ها و استعاراتی در متن آورده که بعضی وقت‌ها لازمه‌ی فهمیدن‌شان، داشتن آشنایی با تاریخ و فرهنگ دو کشور مذکور است؛ البته در ترجمه‌ای که من خواندم، مترجم هر جا لازم بود در پاورقی توضیحاتی در جهت فهمِ بهتر متن آورده بود.

- کسانی که تجربه‌ی تلخِ فقدان عزیزی در زندگی دارند، با بسیاری از موارد مطرح شده در فصل سوم‌ کتاب، همدلی و همذات‌پنداری خواهند داشت و می‌توان گفت که تجربیات بارنز در مواجهه با اندوه،  بین بسیاری از سوگواران و اندوه‌زدگان مشترک است؛ از این جهت خواندن این کتاب می‌تواند به افراد در مواجهه با اندوهی که برایشان پیش آمده کمک کند. از سوی دیگر، کسانی که هنوز تجربه‌ی فقدان کسی را در زندگی نداشته‌اند، ممکن است نتوانند با این کتاب ارتباط برقرار کنند.

آیا شما کتاب  «سطوح زندگی» یا «عکاسی، بالون‌سواری، عشق و اندوه» اثر جولین بارنز را خوانده‌اید؟ خوشحال می‌شوم که نظرتان درباره‌ی این کتاب را در قسمت نظرات بنویسید. 
