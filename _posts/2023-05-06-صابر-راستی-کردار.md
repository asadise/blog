---
layout: post
title: برای صابر راستی کردار
author: مرتضی اسدی
persianDate: شنبه ۱۶ اردیبهشت ۱۴۰۲
tags:
- مرتضی-اسدی
- دلنوشت
- Morteza-Asadi
---
به نظر من، **صابر راستی کردار** از آدم‌های کار درست در دنیای وب فارسی است؛ خالق فونت وزیر و چند فونت زیبای دیگر ([+](https://rastikerdar.github.io){:target="_blank" rel="nofollow"}). او کسی است که متون فارسی ما را از شر فونت‌هایی مثل tahoma و times (که برای نوشته‌های فارسی نامناسب و نازیبا هستند) نجات داد. احتمالا اکثر شما از فونت وزیر استفاده کرده‌اید، فونت همین نوشته‌ای که الان در حال خواندن آن هستید هم فونت ساحل است. این روزها شمار سایت‌ها، وبلاگ‌ها، برنامه‌ها و افزونه‌هایی که از فونت وزیر (و بقیه فونت‌های ساخته شده به دست صابر) استفاده می‌کنند بسیار زیاد است.


اما امروز [نوشته‌ی جدید](https://rastikerdar.blog.ir/1402/02/15/%D8%B2%D9%86%D8%AF%DA%AF%DB%8C-%D8%A8%D8%A7-%D8%B3%D8%B1%D8%B7%D8%A7%D9%86){:target="_blank" rel="nofollow"} وبلاگ صابر را خواندم و  حقیقتا بسیار ناراحت شدم. او نوشته که یک سال هست به بیماری سرطان مبتلا شده؛ این بیماری بدخیم، زندگی را به کام این دوست عزیز تلخ کرده است. او با اینکه درگیر بیماری است، در ابتدای نوشته‌اش توصیه به آپدیت کردن فونت‌ها کرده و من مبهوت تعهدی شدم که نسبت به کارش دارد. توصیه می‌کنم که نوشته‌اش را بخوانید که آموختنی بسیار دارد.

با اینکه صابر انسان بزرگ‌منشی است و از کسی تقاضای کمک نکرده است، اما همه می‌دانیم که هزینه‌های این بیماری زیاد است و به نظرم امروز فرصت مناسبی است تا برای جبران قسمت کوچکی از زحمات صابر راستی کردار از طریق [صفحه فونت وزیر](https://rastikerdar.github.io/vazirmatn){:target="_blank" rel="nofollow"} حمایت (donate) انجام دهیم. در این صفحه هم امکان حمایت ریالی و هم امکان حمایت از طریق رمزارز بین‌کوین و اتریوم وجود دارد.

به امید سلامتی دوباره‌ی او.
