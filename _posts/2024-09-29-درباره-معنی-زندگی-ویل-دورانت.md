---
layout: post
title: خلاصه و نقد کتاب درباره معنی زندگی اثر ویل دورانت
author: مرتضی اسدی
persianDate: یک‌شنبه ۸ مهر ۱۴۰۳
tags:
- مرتضی-اسدی
- معرفی-کتاب
- خلاصه-کتاب-درباره-معنی-زندگی
- نقد-کتاب-درباره-معنی-زندگی
---

کتاب درباره معنی زندگی (on the meaning of life) نوشته‌ی ویل دورانت (فیلسوف، مورخ و نویسنده‌ی مشهور) است، این کتاب اولین بار در سال ۱۹۳۲ منتشر شده است؛ اما تا دهه‌ها چاپی از آن موجود نبود تا اینکه توسط جان لیتل (ویراستار آثار نویسنده) در سال ۲۰۰۵ مجددا منتشر شد. من این کتاب را با ترجمه‌ی شهاب‌الدین عباسی در [طاقچه](https://taaghche.com/book/22379){:rel="nofollow"} خواندم و می‌خواهم کمی درباره آن بنویسم.



**خلاصه‌ی کتاب درباره معنی زندگی اثر ویل دورانت**
> این کتاب در پی یک اتفاق، به نگارش درآمد؛ مردی نزد ویل دورانت رفت و از او خواست دلایل معتبری برای او بیاورد که چرا نباید خودش را بکشد وگرنه خودکشی می‌کند. ویل دورانت چند پاسخ کوتاه به آن مرد داد و مدتی بعد تلاش کرد که به‌صورت کامل‌تر در قالب یک کتاب به این پرسش پاسخ بدهد که «معنی زندگی چیست؟». او به شخصیت‌ها و صاحب‌نظران زیادی (حدود صد و چند نفر) از سیاستمداران، نویسندگان، روزنامه‌نگاران و… نامه (با لحن کمی ناامیدانه) نوشت و نظرشان را در این زمینه خواستار شد، و سرانجام تعدادی از پاسخ‌های رسیده، به همراه نظر خودش درباره‌ی معنی زندگی را در این کتاب قرار داد و آن را منتشر کرد.
>{:refdef: class="center"}
>![کتاب درباره معنی زندگی اثر ویل دورانت]({{ site.baseurl }}/images/on-the-meaning-of-life_will-duran.jpg "کتاب درباره معنی زندگی اثر ویل دورانت")
>{: refdef}

نکات کتاب درباره معنی زندگی که از نظر من جالب توجه بوده‌اند شامل موارد زیر هستند:

- عنوان این کتاب (معنی زندگی چیست؟) موضوع بسیار جذابی است و کمتر کسی پیدا می‌شود که علاقمند به پاسخ این سوال نباشد؛ اما خبر بد اینکه جواب واحدی برای آن وجود ندارد و نویسنده در فصل ماقبل آخر اشاره می‌کند پرسش طرح شده بی‌پاسخ مانده است.

- متن نامه‌هایی که در کتاب آورده شده‌اند، جالب توجه بوده و برخی از آن‌ها شایسته‌ی چندبار خوانده شدن هستند. هر چند که نامه‌های افراد معروف‌تر مثل گاندی، راسل و… عمق کمتری دارند؛ ولی برخی از آن‌ها مثل نامه‌ی فردی که به حبس ابد محکوم بود، بسیار عمیق و خواندنی بود.

- نظر ویل دورانت در بخش پایانی کتاب آمده و بیش از پاسخ به سوال اصلی کتاب، به نظر می‌رسد تلاشی برای منصرف کردن فردی است که قصد خودکشی دارد. نویسنده معتقد است که «معنی زندگی باید در خودِ آن نهفته باشد، مستقل از مرگ فرد و حتی زوال ملی.» همچنین او ساده‌ترین معنای زندگی را شادی می‌داند. سپس با اشاره به اینکه «آدمی که وقت زیاد زیادی دارد و کار زیادی نمی‌کند، به ناامیدی روی می‌آورد.» به ازدواج و داشتن فرزند و همچنین کار سخت توصیه می‌کند. در خاتمه، ویل دورانت تعریف کاملتر خود از معنی زندگی را اینگونه شرح می‌دهد: «معنی زندگی، در فرصتی است که زندگی برای تولید یا یاری‌رساندن به چیزی بزرگتر از خودمان به ما می‌دهد.» 

- خواندن این کتاب، این تلنگر را به ما می‌زند که خودِ ما چه تعریفِ شخصی از معنیِ زندگی داریم؟ اگر ویل دورانت، ما را قابل می‌دانست و نامه‌ی مشهورش درباره‌ی معنیِ زندگی را برای ما هم می‌فرستاد، چه جوابی به آن می‌دادیم؟ نظر شما چیست؟
