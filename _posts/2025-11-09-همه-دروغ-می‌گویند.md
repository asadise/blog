---
layout: post
title: خلاصه و نقد کتاب همه دروغ می‌گویند اثر ست استیونز دیویدویتس
author: مرتضی اسدی
persianDate: یک‌شنبه ۱۸ آبان ۱۴۰۴
tags:
- مرتضی-اسدی
- معرفی-کتاب
- خلاصه-کتاب-همه-دروغ-می‌گویند
redirect_from:
  - %D9%87%D9%85%D9%87-%D8%AF%D8%B1%D9%88%D8%BA-%D9%85%DB%8C%E2%80%8C%DA%AF%D9%88%DB%8C%D9%86%D8%AF/
---
کتاب «همه دروغ می‌گویند» اثر ست استیونز دیویدویتس است که در سال ۲۰۱۷ میلادی منتشر شده است. نویسنده در این کتاب می‌گوید که همه‌ی افراد (به دلایلی) به دوستان، نظرسنجی‌ها و حتی خودشان حقیقت را نمی‌گویند (دروغ می‌گویند) تا ظاهر بهتری از خودشان را نشان دهند. این دروغ‌ها باعث می‌شوند تا نتیجه‌ی بسیاری از نظرسنجی‌های مبتنی بر آنها نادرست باشد و سبب استنباط غلط نهادها و افکار عمومی از آن‌ها شود؛ ست استیونز راه‌حل را استفاده از کلان‌داده یا Big Data (مانند گوگل ترندز) می‌داند. من به تازگی این کتاب را با ترجمه‌ی شایان سادات در [طاقچه](https://taaghche.com/book/82871){:rel="nofollow"} خواندم و می‌خواهم کمی درباره‌ی آن بنویسم.



**خلاصه و نقد کتاب همه دروغ می‌گویند اثر ست استیونز**
> این کتاب دارای سه بخش اصلی است؛ در بخش اول نویسنده با ذکر اینکه مردم دروغ می‌گویند تا ظاهر بهتری از خودشان را نشان دهند؛ با مثال‌های فراوان نشان می‌دهد که نتایج نظرسنجی‌ها و مطالعات سنتی که روی گروهی محدود از افراد انجام می‌شود، امروزه تا حد زیادی ناکارآمد است. در بخش دوم نویسنده چهار مولفه‌ی قدرت داده‌های بزرگ را ذکر می‌کند که به لطف پیشرفت‌های تکنولوژی و اینترنت ممکن شده است؛ نویسنده استفاده از کلان‌داده (Big Data) را برای انجام بسیاری از مطالعات در حوزه‌های اجتماعی پیشنهاد می‌کند. در بخش سوم و نهایی، نویسنده اشکالات استفاده از کلان‌داده را بیان می‌کند و توصیه می‌کند به عنوان روش مکمل از روش‌هایی همچون قضاوت انسانی و نظرسنجی‌های کوچک در کنار کلان‌داده استفاده کنیم تا نتیجه مطلوب حاصل شود.
>{:refdef: class="center"}
>![کتاب همه دروغ می‌گویند اثر ست استیونز دیویدویتس]({{ site.baseurl }}/images/everybody_lies_big_data_new_data_and_what_the_internet_can_tell_us_about_who_we_really_are_-_seth_stephens_davidowitz.jpg "کتاب همه دروغ می‌گویند اثر ست استیونز دیویدویتس")
>{: refdef}

نکات مفیدی که هنگام خواندن این کتاب به ذهن من رسید شامل موارد زیر است:

- نویسنده در کتاب، چهار قدرت برای داده‌های بزرگ قائل می‌شود: ۱-ارائه داده‌های تازه ۲-ارائه داده‌های صادقانه ۳-قدرت تمرکز روی زیرمجموعه‌های کوچک جمعیتی و ۴-قدرت اجرای آزمایش‌های آنی.

- ست استیونز در قسمتی از کتاب اشاره می‌کند که فهمیدن اینکه «همه دروغ می‌گویند» شاید مأیوس کننده باشد، اما نویسنده چند فایده برای آن مطرح می‌کند: ۱-فهمیدن اینکه همه دروغ می‌گویند آرامش بخش است؛ چون می‌فهمیم که فقط خودمان دچار تردید و رفتارهای خجالت‌آور نیستیم، بقیه هم همینطورند. ۲- از وجود افراد دردمند آگاه می‌شویم. و ۳-می‌توانیم از مشکل به راه‌حل برسیم.

- یک از توصیه‌های جالب نویسنده در کتاب، از جمله‌ی معروف «هیچ‌گاه باطن زندگی خود را با ظاهر زندگی دیگران مقایسه نکنید» وام گرفته شده است و با ظاهری امروزی‌تر می‌گوید: «هیچ‌گاه جستجوهای گوگل خود را با پست‌های دیگران در شبکه‌های اجتماعی مقایسه نکنید».

- یکی از نکته‌های جالبی که در کتاب مطرح می‌شود، استفاده‌ی گسترده از آزمون A/B در اکثر پلتفرم‌های امروزی است؛ چیزی که هم استفاده‌ی مثبت (مثل انجام سریع یک نظرسنجی از کاربران آنلاین یک سایت) و هم استفاده‌ی منفی (مثل استفاده در راستای افزایش اعتیادآوری یک بازی یا یک برنامه) دارد.

- با این که نویسنده در اکثر بخش‌های کتاب، روان‌نویسی را رعایت کرده است و مفاهیم پیچیده را به صورت قابل‌فهم درآورده است، اما در این کل پرحرفی نویسنده باعث طولانی‌تر شدن حجم کتاب شده است که احتمالاً حذف آن‌ها خللی در انتقال مفاهیم کتاب وارد نکند.

- هرچند کتاب از نظر محتوایی، ایده‌ی تازه و جالبی را ارائه می‌دهد، اما ساختار کتاب نظم زیادی ندارد و انگار نویسنده در هر لحظه آنچه را که در ذهن داشته روی کاغذ آورده است. همچنین نتیجه‌گیری‌هایی که نویسنده از مطالعه‌ی کلان‌داده‌ها در حوزه‌های مختلف ارائه می‌دهد، در بسیاری از موارد سطحی هستند و چیزی نیست که اکثر خوانندگان از آن اطلاع نداشته باشند.


آیا شما کتاب «همه دروغ می‌گویند» اثر ست استیونز دیویدویتس را خوانده‌اید؟ خوشحال می‌شوم که نظرتان درباره‌ی این کتاب را بنویسید.
