---
layout: post
title: خلاصه و نقد داستان دو شهر اثر چارلز دیکنز
author: مرتضی اسدی
persianDate: شنبه ۳ آبان ۱۴۰۴
tags:
- مرتضی-اسدی
- معرفی-کتاب
- خلاصه-کتاب-داستان-دو-شهر
---
رمان «داستان دو شهر» از مشهورترین آثار چارلز دیکنز است که ابتدا به صورت هفتگی و در چند جلد و درنهایت به صورت کامل در سال ۱۸۵۹ منتشر شده است. داستان این کتاب در دو شهر لندن و پاریس، قبل و در طول انقلاب کبیر فرانسه رخ می‌دهد. من به تازگی این کتاب را با ترجمه‌ی گیورگیس آقاسی خواندم و حال می‌خواهم کمی درباره‌ی آن بنویسم.



**خلاصه داستان دو شهر اثر چارلز دیکنز**
> داستان در سال ۱۷۷۵ میلادی شروع می‌شود، جایی که دختری به نام لوسی از لندن به پاریس می‌آید و با کمک آقای لوری (دوستِ پدر و کارمند بانکی که پدرش در آنجا حساب دارد)، پدرش را که سال‌ها در فرانسه زندانی بوده است را نجات داده و به انگلستان بازمی‌گرداند. چند سال بعد در لندن، لوسی در یک دادگاه با یک نجیب‌زاده‌ای فرانسوی به نام چارلز و وکیلش به نام سیدنی (که هر دو از نظر ظاهری به یکدیگر شباهت دارند) آشنا می‌شود؛ شهادت لوسی و پدرش سبب نجات یافتنِ چارلز از زندان می‌شود. به مرور زمان چارلز و سیدنی هر دو عاشق لوسی می‌شوند؛ ولی در نهایت چارلز با لوسی ازدواج می‌کند. سپس انقلاب فرانسه به وقوع می‌پیوندد، چارلز برای کمک به یکی از خدمتکاران قدیمی‌اش به پاریس می‌رود؛ اما به دلیل قوانینِ انقلابیِ جدید، بخاطر اشراف‌زادگی‌اش زندانی می‌شود. تلاش‌ها لوسی و پدرش برای آزاد کردن چارلز، درنهایت به جایی نمی‌رسد و این سیدنی است که فداکاری بزرگی انجام می‌دهد؛ و با جا زدن خودش به عنوان چارلز، آنها را از پاریس فراری داده و خود را به جوخه‌ی اعدام می‌سپارد.
>{:refdef: class="center"}
>![کتاب داستان دو شهر اثر چارلز دیکنز]({{ site.baseurl }}/images/a_tale_of_two_cities-charles_dickens.jpg "کتاب داستان دو شهر اثر چارلز دیکنز")
>{: refdef}

نکاتی که پس از خواندن کتاب «داستان دو شهر» اثر چارلز دیکنز به ذهن من می‌رسد شامل موارد زیر است:

- روایت داستانی کتاب، در ابتدا کمی کُند و کسل‌کننده است ولی هر چه جلوتر می‌رویم داستان جذابیت بیشتری پیدا می‌کند و درنهایت پایانِ کتاب بسیار زیباست.

- چارلز دیکنز در قسمتهای مختلف کتاب، بسته به موقعیت‌های زمانی و مکانی، عناوین شخصیت‌ها را به صورت هوشمندانه تغییر می‌دهد؛ خواندن سرسری کتاب در این موارد ممکن است گمراه‌کننده باشد. لذا بایستی کتاب با دقت بیشتری خوانده شود.

- چارلز دیکنز در این کتاب به ظلم اشراف به فقیران اشاره می‌کند و آن را به عنوان یکی از ریشه‌های وقوع انقلاب معرفی می‌کند؛ اما از سوی دیگر، تغییرات سریع و ظالمانه‌ای که در ابتدای هر انقلاب وجود دارد را از نظر دور نمی‌کند. مظلومانِ دیروز که به ظالمانِ امروز تبدیل شده‌اند؛ درواقع می‌توان گفت نویسنده در سمت عدالتِ واقعی می‌ایستد و ظلم را (از طرف هر کسی که باشد) محکوم می‌کند.

آیا شما کتاب «داستان دو شهر» اثر چارلز دیکنز را خوانده‌اید؟ خوشحال می‌شوم که نظرتان درباره‌ی این کتاب را بنویسید.
