---
layout: post
title: "بررسی و نصب کروم او اس فلکس (ChromeOS Flex)"
author: مرتضی اسدی
persianDate: یک‌شنبه ۸ آبان ۱۴۰۱
tags:
- مرتضی-اسدی
- معرفی-سیستم-عامل
- دانلود-کروم-او-اس
- نصب-سیستم-عامل-کروم
---

> پیش‌نوشت: به یاد تمام عزیزانی که جان خود را در راه آزادی از دست داده‌اند. 🖤

من زیاد با محصولات گوگل میانه‌ای ندارم و قبلا در نوشته‌ی [مهاجرت از کروم به فایرفاکس](http://asadiweb.ir/%D9%85%D9%87%D8%A7%D8%AC%D8%B1%D8%AA-%DA%A9%D8%B1%D9%88%D9%85-%D9%81%D8%A7%DB%8C%D8%B1%D9%81%D8%A7%DA%A9%D8%B3/){:target="_blank"} به دلایل این انتخاب اشاره کرده‌ام؛ اما هفته‌ی گذشته، روی یک سیستم قدیمی Chrome OS نصب کردم؛ به نظرم تجربه‌ی خوبی بود و دوست دارم آن را با شما به اشتراک بگذارم.

‌

داستان از جایی شروع شد که چند وقت پیش در این فکر بودم که با یک لپ‌تاپ قدیمی (با رم ۲ گیگابایت) چه کار می‌شود کرد؛ طبق معمول در اینترنت جستجو کردم و یکی از راه‌های پیشنهادی نصب کروم‌اواس بود، در مورد کروم‌اواس قبل‌ترها شنیده بودم: یک سیستم‌عامل که فقط یک مرورگر دارد، جالب به نظر می‌رسید… به طور خلاصه ChromeOS به نوعی مشتق شده از لینوکس Gentoo بوده و سیستم‌عامل اختصاصی لپتاپ‌های ارزان‌قیمت کروم‌بوک (Chromebook) است و در نسخه‌های فعلی آن امکان نصب برنامه‌های اندروید و برنامه‌های لینوکس وجود دارد. 

برای لپتاپ‌های غیر کروم‌بوک، چندین گزینه برای نصب وجود دارد: 
- **ChromiumOS**: سیستم‌عامل متن‌باز که کروم‌اواس بر پایه‌ی آن است، مشکلی که من با آن داشتم، عدم پشتیبانی کرومیوم‌اواس از درایور وای‌فای لپتاپ من بود.

- **FydeOS**: یک سیستم‌عامل بر پایه کرومیوم‌اواس که توسط کاربران چینی توسعه داده می‌شود.

- **ChromeOS Flex**: این نسخه قبلا با نام CloudReady شناخته می‌شد و در مقایسه با بقیه، نزدیکترین تجربه را به کروم‌اواس را ارائه می‌دهد.

برای نصب ChromeOS Flex کافی است از طریق [این افزونه](https://chrome.google.com/webstore/detail/chromebook-recovery-utili/pocpnlppkickgojjlmhdmidojbmbodfm){:target="_blank" rel="nofollow"} فایل ایمیج کروم‌اواس را روی یک فلش USB رایت کنیم (یا مستقیما از [این سایت](https://tech-latest.com/download-install-chrome-os-flex-on-pc-or-mac/#Method_2_Direct_ISO_BIN_File_Download){:target="_blank" rel="nofollow"} دانلود کنیم) و سپس سیستم را با آن بوت کنیم؛ مراحل نصب ساده هستند و فقط یک نکته وجود دارد، آن هم اینکه ChromeOS Flex در هنگام نصب، تمام هارد سیستم را فرمت و پارتیشن‌بندی می‌کند. تصویر زیر نمایی از کروم‌اواس نصبی مرا نشان می‌دهد:

{:refdef: class="center"}
![نمایی از chromeOs Flex]( {{ site.baseurl }}/images/CrOS_x86_64.jpg "نمایی از ChromeOS Flex")
{: refdef}

برنامه‌های پیش‌فرض اصلی در کروم‌او‌اس شامل موارد زیر هستند: 
- **مرورگر کروم**: پایه‌ی اصلی سیستم‌عامل کروم‌اواس بوده و باقی برنامه‌ها تحت کروم اجرا می‌شوند.

- **برنامه Files**: یک برنامه مدیریت فایل کامل هست، اکثر فرمت‌های فشرده مثل zip, rar, 7z را هم باز می‌کند، همچنین فرمت‌کردن فلش usb و ... را نیز انجام می‌دهد و فایل‌های گوگل‌درایو را نیز در خودش نمایش می‌دهد.

- **برنامه Gallery**: برنامه چندرسانه‌ای است و از فرمت‌های ویدئویی مثل mp4, mkv، فرمت‌های صوتی مثل mp3 و فرمتهای تصویر مثل jpg, png پشتیبانی می‌کند. بعلاوه امکان بازکردن و ویرایش (هایلایت کردن، افزودن متن و…) فایل‌های PDF وجود دارد. همچنین اگر فایل زیرنویس srt را به vtt تبدیل کنید، قادر به دیدن فیلم‌ها با زیرنویس خواهید بود.

- [**برنامه Text**](https://chrome.google.com/webstore/detail/text/mmfbcljfglbokpmkimbfghdkjmjhdgbg){:target="_blank" rel="nofollow"}: این برنامه چیزی مشابه notepad ویندوز (یا gedit در لینوکس) بوده و برای نمایش و ویرایش فایل‌های متنی است (متن این پست را با همین برنامه نوشته‌ام).

-   [**افزونه‌ی آفیس آفلاین**](https://chrome.google.com/webstore/detail/office-editing-for-docs-s/gbkeegbaiigmenfmjfclcdgdpimamgkj){:target="_blank" rel="nofollow"}: این افزونه به طور پیش‌فرض در کروم نصب شده است و برای بازکردن فایل‌های آفیس (فایل‌های ورد، اکسل و پاورپوینت) بوده و پشتیبانی قابل قبولی از فایل‌های آفیس به صورت آفلاین ارائه می‌دهد، البته امکان استفاده از فونت‌های اختصاصی فارسی وجود ندارد.

علاوه بر برنامه‌های از پیش نصب شده‌ی بالا، من چند افزونه هم نصب کردم:
افزونه‌ی [گوگل ترنسلیت](https://chrome.google.com/webstore/detail/google-translate/aapbdbdomjkkjkaonfhkkikfgjllcleb){:target="_blank" rel="nofollow"}، افزونه‌ی  [Chromebook Recovery Utility](https://chrome.google.com/webstore/detail/chromebook-recovery-utili/pocpnlppkickgojjlmhdmidojbmbodfm){:target="_blank" rel="nofollow"} برای رایت iso بر روی فلش، بازی [2048](https://chrome.google.com/webstore/detail/2048/clgddkicplcbgjfobecebadodeggpghp){:target="_blank" rel="nofollow"} و برنامه موزیک‌پلیر [سالمون](https://chrome.google.com/webstore/detail/salmon-player-beta/eidcnkihddokbdjfdkcocgigmggfpeio){:target="_blank" rel="nofollow"}. 
همچنین چند سایت کاربردی هم وجود دارد که برای استفاده‌ی روزانه بسیار مفید هستند و من آن‌ها را در مرورگر بوکمارک کرده‌ام، از جمله ویرایشگر کد [VS Code](https://vscode.dev/){:target="_blank" rel="nofollow"}، برنامه Paint یا [نقاشی ویندوز](https://jspaint.app/){:target="_blank" rel="nofollow"} و سایت [audiomass](https://audiomass.co/){:target="_blank" rel="nofollow"} که مشابه برنامه Audacity برای ویرایش فایل‌های صوتی به کار می‌رود. با استفاده از این چند برنامه و افزونه، chromeOS Flex سیستم‌عامل قابل‌قبولی برای استفاده‌ی روزانه خواهد بود.


**نتیجه‌گیری**\
chromeOs Flex سیستم‌عامل سبک، ساده و زیبایی است که از پس کارهای عمومی روزانه (همچون وبگردی، تماشای فیلم، گوش دادن به موزیک و کار با اسناد آفیس) به خوبی برمی‌آید؛ علاوه بر این‌ها، آپدیت‌شدن خودکار به آخرین نسخه، ویژگی امنیتی مهمی است که در سیستم‌عامل‌های کرک و قفل شکسته‌ای که ما استفاده می‌کنیم وجود ندارد. پس اگر کامپیوتر با سخت‌افزار ضعیف دارید وقتش رسیده است که کروم‌او‌اس را امتحان کنید.
